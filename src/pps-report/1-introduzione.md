# Introduzione

L'obiettivo di questo progetto è quello di realizzare un framework per
permettere l'implementazione di giochi del genere
**[Interactive Fiction](https://en.wikipedia.org/wiki/Interactive_fiction)**
(come ad esempio [Zork](https://en.wikipedia.org/wiki/Zork)), nei quali il
giocatore può utilizzare comandi di testo per influenzare l'ambiente e
proseguire nel gioco.

Il progetto dovrà in primis fornire una libreria, tale da permettere la
**creazione di storie giocabili** da utenti terzi, tramite un API facilmente
accessibile.

Dovrà inoltre fornire una **piattaforma per l'esecuzione delle storie**, basata
su un'interfaccia da linea di comando. Questa permetterà ad utenti terzi di
interagire con le storie create precedentemente, modificando lo stato nel gioco
e avanzando man mano nella storia.

Il progetto è stato ideato per essere oggetto di esame in maniera mutuata per i
corsi di PPS e LSS. A tale scopo, fin dalla definizione delle fondamenta del
progetto si è posta particolare attenzione nell'adozione di una metodologia tale
da integrare le peculiarità di entrambi i corsi. Il report di LSS descrive
estensivamente gli aspetti relativi allo stesso corso, tra cui:

- Il processo di sviluppo e di design, incentrato su un approccio di tipo Domain
  Driven;
- Le pratiche DevOps poste in atto.

Il report di LSS va considerato parte integrante della documentazione di
progetto, e approfondisce alcuni aspetti non trattatti all'interno del report
corrente. Si consiglia quindi per la valutazione del progetto di consultare
anche quest'ultimo.

Nel report corrente vengono invece approfonditi nel dettaglio gli aspetti
inerenti al corso di Paradigmi di Programmazione e Sviluppo.

## Codice sorgente e documentazione aggiuntiva

Il report corrente tratta il processo di sviluppo limitatamente alla repository
[PPS-19-ScalaQuest](https://github.com/scalaquest/PPS-19-ScalaQuest). Ad ogni
modo, i sorgenti di progetto consistono nell'insieme di repository GitHub parte
dell'[organizzazione ScalaQuest](https://github.com/scalaquest).

Tutti i sorgenti sono resi disponibile sotto **licenza MIT**, in quanto chiara,
breve e concisa. Non vengono poste particolari limitazioni riguardo la
consultazione e il riuso da parte di terzi del software fornito.

Ulteriori informazioni, documentazione e guide possono essere reperite a partire
dal [sito di progetto](https://scalaquest.github.io/PPS-19-ScalaQuest).
